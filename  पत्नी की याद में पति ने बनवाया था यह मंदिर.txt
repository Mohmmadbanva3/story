इंडिया में केवल ताज महल ही प्यार का प्रतीक नहीं है, बल्कि यहां एक और शाहजहां ऐसा है जिसने अपनी पत्नी की याद में मंदिर ही बनवा डाला है। बिहार में बने इस मंदिर में जहां वैलेंटाइंस डे (14 फरवरी) से एक हफ्ते पहले से ही एक मंदिर में जाकर अपने प्रेम की कामयाबी की दुआ मांगने पहुंच रहे हैं। यह मंदिर मधेपुरा जिले के सिंहेश्वर में है, जिसे एक रिटायर्ड टीचर ने अपनी पत्नी की याद में बनवाया है। इस मंदिर में किसी देवी-देवता की मूर्ति नहीं, बल्कि एक औरत और आदमी की मूर्ति है, जिसे लोग प्रेम का प्रतीक मानते हैं।  मधेपुरा जिले के भैरवपुर गांव निवासी रामेश्वर प्रसाद यादव ने अपनी पत्नी लक्ष्मी देवी की मौत के बाद एक मंदिर बनवाकर उनकी प्रतिमा स्थापित करवाई है। यहां वह रोज नियमपूर्वक पूजा भी करते हैं। रामेश्वर ने बताया कि उनका विवाह 1970 में लक्ष्मी के साथ हुआ था। उन्होंने बताया कि एक बार रामेश्वर से उनकी पत्नि ने कहा था कि रामेश्वर के मरने के बाद वह अकेली हो जाएंगी। इस पर रामेश्वर ने कभी अकेले नहीं होने देने का वादा किया था।  सात फरवरी 2006 को लक्ष्मी के निधन के बाद इस वादे को निभाने के लिए रामेश्वर ने लगभग एक लाख रुपये की लागत से गांव में ही पत्नी का एक मंदिर बनवाया, जिसमें पत्नी की मूर्ति के बगल में अपनी मूर्ति भी स्थापित करा दी। यही नहीं, उनके बेटा-बेटी भी अपनी मां की पूजा के बाद ही अन्न ग्रहण करते हैं। रामेश्वर कहते हैं कि उन्होंने जब मंदिर बनवाना शुरू किया तो पूरे गांव में लोगों ने न केवल उनकी हंसी उड़ाई थी, बल्कि कई समस्याओं का सामना भी उन्हें करना पड़ा था, लेकिन अब गांव के कई लोग इसे प्रेम का मंदिर मानकर पूजा करने आते हैं