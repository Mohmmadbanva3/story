जब किसी अनदेखे अंजाने की हर बात अच्छी लगने लगे, हर खुशी-हर गम उससे साझा करने का दिल करे... ऐसी लवस्टोरी में उन अनदेखे अंजानों का आमने-सामने मिलना वाकई दिलचस्प होता है। यह कहानी है 1999 में आई फिल्म 'सिर्फ तुम' की। यह कहानी आपने भी फिल्मों में, सीरियल्स में देखी होगी। फिल्मों की यह कहानी मेरी जिंदगी में घटेगी ऐसा मैंने कभी सपने में भी नहीं सोचा था।  एक दूसरे को चिट्ठी लिखकर दिल का हाल बताना और हर बार मिलते-मिलते फिर बिछड़ जाना... ऐसे ही बार-बार मिलते-मिलते न मिलने की फिल्मी कहानी है बिल्कुल मेरी। फर्क सिर्फ इतना है कि हम एक-दूसरे को चिट्ठी नहीं लिखते थे बल्कि चैट करते थे।  2011 की बात है। मेरे फैमिली मेंबर मुझे शादी के लिए राजी करने में जी-जान से जुटे थे और मैं इसके लिए बिल्कुल तैयार नहीं था। यह बात मुझे अक्सर परेशान भी करती थी। जब भी परिवार वाले शादी का जिक्र करते, या तो मैं बात पलट देता या नाराज होकर वहां से चला जाता। इसी दौरान चैटिंग के जरिए मेरी मुलाकात गिफ्टी नाम की लड़की से हुई। कुछ दिनों बाद हम दोनों में अच्छी दोस्ती हो गई। एक दिन मैंने अपनी शादी वाली प्रॉब्लम के बारे में गिफ्टी को बताया। गिफ्टी यह बात सुनकर हैरान रह गई। उसने बताया कि वह भी इसी प्रॉब्लम से गुजर रही है। इस कॉमन प्रॉब्लम ने हम दोनों की नजदीकियां बढ़ा दी। करीब आठ महीने तक यह सिलसिला चला।  कहानी में ट्विस्ट चैटिंग के दौरान कई बार हमने एक-दूसरे से मिलने की बात की, लेकिन हर बार कोई न कोई अड़चन आ जाती थी। फिर मुझपर शादी को लेकर परिवार का दबाव बढ़ने लगा। मैंने बातों-बातों में गिफ्टी से जिक्र किया कि एक लड़की को लेकर परिवार का दबाव लगातार बढ़ रहा है। मैंने फेसबुक पर उस लड़की के बारे में गिफ्टी को बताया। गिफ्टी को लगा जैसे उसकी ही बात हो रही है। गिफ्टी ने मुझसे पूछा, 'लड़की का नाम क्या है और कहां रहती है? मैंने कहा कि मैंने उसके बारे में पूछा ही नहीं जब शादी नहीं करनी तो नाम पूछ कर क्या करूं, लेकिन गिफ्टी ने जिद की। मैंने परिवार में अपनी भाभी से उसका नाम और अड्रेस पूछकर गिफ्टी को बताया। इसके बाद गिफ्टी ने अचानक मुझसे बात करना बंद कर दी। मैं इस बात को लेकर परेशान रहा, लेकिन कुछ दिन बाद मैंने भी इस ओर ध्यान देना बंद कर दिया और जिस लड़की से परिवार के लोग शादी करने के लिए दबाव बना रहे थे उससे शादी के लिए हां कर दी। शादी के दिन दुल्हन मेरे सामने थी और उसने जब मुझे बताया कि वह ही गिफ्टी है, तो बस मैं उसे देखता रहा गया। मैं यकीन नहीं कर पा रहा था वाकई यह सच है। मुझे लगा कि कहीं मैं सपना तो नहीं देख रहा लेकिन यह सच्चाई थी। फिल्मी सी लगने वाली मेरी सच्ची लव स्टोरी….