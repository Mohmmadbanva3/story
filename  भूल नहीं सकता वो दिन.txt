मैं 5 अप्रैल 1978 का दिन कभी भूल नहीं सकता। इसी दिन पहली बार मेरी महबूबा की मुझसे मुलाकात हुई थी। मैं उत्तर-प्रदेश के उन्नाऊ जिले के एक कस्बे में रहता था। मेरे गांव से दो किलोमीटर दूर मेरे रिश्तेदार के यहां शादी थी , जहां मैं भी गया था। शादी हो जाने के बाद तकरीबन सभी घर जा चुके थे। मेरी महबूबा की बस मेरे ही गांव से जाती थी। दूसरी बस आने में तीन घंटे का समय था , इसलिए सभी लोग मेरे घर आ गए। मेरी नज़र मेरी महबूबा से मिली और हम एक-दूजे के लिए पागल हो गए। लेकिन वो 70 का दशक था और हम चाहते हुए भी अपने प्यार का इज़हार नहीं कर सकते थे।  बस , हम आहें भरकर ही रह गए। करीब पांच दिन के बाद कुछ लोग शादी का रिश्ता लेकर मेरे घर आए। मेरी मां ने वह रिश्ता मंज़ूर भी कर लिया। पंडित को बुलाकर सगाई की सभी रस्में पूरी की गई। 20 मई 1978 को मेरी शादी हो गई। आज तीस साल बाद भी जब मुझे उस महबूबा की याद आती है तो आंखें बंद करके उसी का नाम लेता हूं। उसका घर का नाम कालो था। जब उसे पुकारता हूं तो वो ऐसे मुस्कुराते हुए नज़र आती है , जैसे 5 अप्रैल 1978 को मुस्कुराई थी। उस दिन शायद वो मेरी कुछ नहीं थी , पर आज वो मेरी सबकुछ है। उस दिन तो वह कुंवारी थी , पर आज मेरी पत्नी है